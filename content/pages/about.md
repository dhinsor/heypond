---
title: "About"
slug: "about"
published: true
order: 1
---

สวัสดีครับ ผมชื่อปอนด์ ปัจจุบันเป็น Lead Product Designer อยู่ที่ Health at Home สตาร์ทอัพสาย Health-tech สัญชาติไทยที่คิดการใหญ่และทะเยอทะยานที่สุดในย่าน

### Work

เนื่องจาก Health at Home เปรียบเสมือนผู้ให้บริการทางการแพทย์แบบนอกโรงพยาบาล ที่มี  product 3 unit รับจ้างออกแบบและพัฒนาซอฟแวร์ระดับองค์กร (B2B) รวมถึงหน่วยงานต่างๆจากภาครัฐและภาคเอกชน (B2G) นั่นทำให้ผมได้มีโอกาสทำงานกับโครงการขนาดใหญ่มากมาย โดยเฉพาะซอฟแวร์ในอุตสาหกรรม Healthcare และซอฟแวร์ที่มีระบบการทำงานและขั้นตอนที่ซับซ้อน ซึ่งส่งผลต่อการทำงานในชีวิตประจำวันของผู้ปฏิบัติงานอย่างมาก

เนื้องานที่ผมทำคือ เปลี่ยนปัญหาและความต้องการของลูกค้าให้กลายเป็น Design Solution ที่สวยงาม, ใช้งานง่าย และตอบโจทย์ทางธุรกิจ และคำนึงถึงผู้ใช้งานจริงๆตลอดกระบวนการออกแบบของผมเอง (ที่ซึ่งผมพัฒนามันขึ้นมาด้วยตัวเอง) กล่าวคือ เป็นการออกแบบที่ถูกดำเนินการอย่างค่อยเป็นค่อยไป สำรวจความเป็นไปได้ใหม่ๆ และนำมันมาลองผิดลองถูกอย่างต่อเนื่อง หรือจนกว่าจะเจอวิธีการหรือรูปแบบที่ใช่ (ที่ซึ่งผมไม่สามารถตัดทอนหรือเพิ่มเติมอะไรได้อีก) ซึ่งนั่นจะต้องใช้ทั้งเวลาและความใส่ใจในรายละเอียด พอๆกับการตีดาบชั้นดีโดยช่างฝีมือ

นอกจากงานที่ต้องรับผิดชอบส่วนบุคคลแล้ว ผมยังต้องประสานกับทีมข้ามสายงานอยู่เรื่อยๆ ทั้งฝั่ง business และฝั่ง devloper และรวมถึงงานสนับสนุนภายในทีม design ด้วยกัน เช่น การวางรากฐานใน Design System ของผลิตภัณฑ์ให้กับทีมด้วย Figma, Zeroheight และ Notion

นอกจากงานประจำ ผมยังมีรับงานฟรีแลนซ์บ้างเป็นครั้งคราว ทำให้ได้มีโอกาสร่วมงานกับ VING แบรนด์รองเท้าแตะสำหรับวิ่ง ในการออกแบบอัตลักษณ์แบรนด์ในยุคก่อตั้ง และ BEC สำหรับการออกแบบระบบอนุมัติเอกสารทางการเงินขององค์กรที่เชื่อมต่อกับระบบ SAP

และด้วยความสนใจในเทคโนโลยีใหม่ๆ ผมและเพื่อนๆอีก 3 คนจึงมีความพยายามอยู่หลายครั้งในการก่อตั้ง Startup ซึ่งหนึ่งในนั้นคือ Bedune.io แพลตฟอร์มที่เป็นเสมือนชุมชนสำหรับผู้ที่สนใจใน NFT ที่ช่วยให้ทุกคนสามารถสำรวจและติดตามกิจกรรมใหม่ๆที่กำลังเกิดขึ้นได้อย่างง่ายดาย ผ่านการนำเสนอในรูปแบบของปฏิทิน (ปัจจุบันอยู่ในสถานะ Autophagy) และ Goodstock ระบบจัดการสินค้าแบบรวมศูนย์ ที่กำลังอยู่ในช่วงพัฒนา

### Education

ผมเติบโตมาแบบที่ต้องย้ายที่อยู่อาศัยและโรงเรียนค่อนข้างบ่อย ทำให้จากเด็กเรียนที่เคยสอบได้ที่ 1 มาหลายปี สู่ที่โหล่ของสายชั้น และตัดสินใจว่าจะไม่เอาการเรียนมาเป็นภาระรับผิดชอบตั้งแต่มัธยม ผลลัพธ์คือผมเรียนจบมัธยมปลายด้วยเกรดเฉลี่ยไม่ถึง 1.5 แต่โชคชะตาก็ยังพาผมไปเรียนต่อมหาลัยได้เพราะคะแนนสอบ ผมกลายมาเป็นนักศึกษา Industrial Product Design อยู่ที่ RMUTR ซึ่งไม่นานนัก ก่อนที่ผมจะถูกไล่ออก

เนื่องจากไม่มีเวลาให้ค้นหาตัวเองมากนัก ผมเลยไปเป็น Graphic Designer ให้แบรนด์เครื่องสำอางในลักษณะลูกจ้างชั่วคราวเพื่อตั้งหลัก ซึ่งระหว่างกำลังหางานใหม่ ผมก็บังเอิญอ่านเจอเรื่องของ UX/UI จากเว็บไซต์หางานแห่งนึง ซึ่งนั่นจุดประกายให้ผมเลือกที่จะศึกษาศาสตร์นี้ด้วยตัวผมเอง จนกระทั่งได้รับโอกาสในการเริ่มงาน UX/UI Designer โดยที่ไม่มีประสบการณ์ที่ BlueSeas และนั่นคือเมื่อ 5 ปีที่แล้ว

### Interesting

ผมมักชอบใช้เวลาว่างในการอ่านหนังสือที่ดองไว้, แก้ไขแบบร่างของบทความที่ยังเขียนไม่จบ, ลองศึกษา AI เพื่อใช้ในการทำงาน, สำรวจสิ่งใหม่ๆที่(อาจจะ)เกี่ยวข้องกับงาน, นั่งมองทะเลเพื่อให้สมองพักจากสิ่งที่เกี่ยวข้องกับงาน รวมถึงเล่นเปียโน แมว และตัวเอง

ผมชื่นชอบการสมัครใช้งานแอปฯหรือบริการใหม่ๆ เพื่อหาแรงบันดาลใจ ทำให้ผมได้เจอกับแอปฯที่กลายมาเป็นแอปฯในชีวิตประจำวันมากมายเช่น Obsidian, Things, mymind, HEY ผมจัดประเภทแอปฯเหล่านี้เป็นเทคโนโลยีที่เรียบง่าย, มีความถ่อมตัว, เคารพความเป็นส่วนตัว และที่สำคัญคือไม่เรียกร้องความสนใจ ประโยชน์ของมันไม่คลุมเครือ และเรารับรู้ถึงการมีอยู่ของมันได้ก็ต่อเมื่อเรากำลังใช้งานเท่านั้น อาจฟังดูเหมือนใครบางคนกำลังเคร่งครัดในประเด็นด้านมนุษยธรรมของวงการเทคฯ แต่ไม่ว่ามันจะคืออะไร เห็นได้ชัดว่าแอปฯเหล่านั้นได้สร้างแรงบันดาลใจและก่อร่างปรัชญาในการทำงานในด้านการออกแบบวิถีหนึ่งให้กับผม

### Future

ผมคงทำงานด้านนี้ต่อไปเรื่อยๆ แต่คงจะลงลึกไปกับอุตสาหกรรมอะไรสักอย่างที่ตัวเองชอบจริงๆ

อีกอย่างคืออยากจะเกษียนตัวเองให้เร็วขึ้นกว่าค่าเฉลี่ย หากสามารถสะสมทรัพยากรได้มากพอ หวังว่าจะเป็นไปได้ก่อนอายุ 50 ปี (ซึ่งผมมองว่าเหมาะสมสำหรับคนที่มีวิถีชีวิตแบบติดเก้าอี้และจ้องแต่หน้าจอ) และกลับไปใช้ครึ่งชีวิตที่เหลือกับครอบครัวและแมวอีกจำนวนหนึ่ง ณ บ้านท่ามกลางป่าไม้และหุบเขาสักแห่ง ประทังชีวิตด้วยการปลูกปลาเลี้ยงผัก, ทำฟาร์มไก่แจ้ และเขียนหนังสือขาย

นั่นคงเป็นอะไรที่ดูไม่ยากเกินไปนัก (ถ้าสายตาและสมองยังไม่พร่าเลือนไปเสียก่อน)