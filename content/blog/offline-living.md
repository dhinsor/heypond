---
title: "อยู่อย่างออฟไลน์"
description: "การรับมือกับสภาวะแตกระเจิงของสมาธิในยุคที่การเข้าถึงอินเทอร์เน็ตได้กลายมาเป็นปัจจัยหนึ่งที่แทบขาดไม่ได้ของชีวิต (จากประสบการณ์ส่วนตัว)"
date: "2025-01-17"
slug: "offline-living"
published: true
tags: ["#personal", "#digital-minimalism"]
readTime: "3 min"
image: "/images/monk-by-sea.jpg"
---

พักหลังผมรู้สึกประหลาดใจกับสมาธิที่สั้นลงของตัวเองนิดหน่อย

หมายถึง ผมไม่สามารถให้ความสนใจกับสิ่งที่ผมตั้งใจจะจดจ่อได้นานและต่อเนื่องเท่ากับเมื่อก่อน อย่างล่าสุด ในตอนที่ผมได้ฤกษ์ที่จะอ่านหนังสือที่ซึ่งผมตั้งใจหมักบ่มไว้นานพอเพื่อรอเวลาที่เหมาะสม เป็นเล่มที่ผมประเมินว่ามันควรจะจบภายใน 2 สัปดาห์ (ประมาณจากจำนวนหน้าและประสบการณ์ของตัวเอง) แต่เอาเข้าใจจริงกลับใช้เวลาไปเดือนกว่า ไม่ใช่ว่าเป็นเพราะความละเมียดและต้องการซึมซับตัวอักษรอะไรหรอก ผมแค่ไม่ได้อยู่ตรงนั้นในแบบที่ผมต้องการจริงๆ และสำหรับคนที่เคยอ่านได้ 40 เล่มต่อปีนั้น ผมนับว่าเป็นพัฒนาการที่แย่ลงละกัน

ผมยังจำความรู้สึกตอนที่ตัวเองยังเป็นหนอนหนังสือได้ดี เวลาที่รู้สึกมั่นคงของสมาธิของตัวเอง นานแล้วที่ไม่ได้รู้สึกแบบนั้น ตอนนั้นผมสามารถใช้เวลาไปกับหนังสือสักเล่มได้ทั้งวัน โดยความกระวนกระวายหลักคือการเปลี่ยนท่านั่งทุกๆครึ่งชั่วโมง

ผมจำได้ว่าตัวเองสามารถอ่าน Sapiens ของ Yuval Noah Harari ให้จบได้ภายใน 4–5 วัน ซึ่งแน่นอนว่าด้วยความเร็วระดับนั้น ทำให้ผมไม่สามารถจดจำอะไรได้มากนัก องค์ความรู้ในหนังสือไม่ใช่สิ่งสำคัญที่สุดที่ผมได้จากการอ่านในครั้งนั้น แต่เป็นห้วงของอารมณ์ที่สุขสงบจากการได้สำรวจเรื่องราวใหม่ๆที่ผมสนใจจริงๆ และความมั่นคงของสมาธิที่ไม่มัวไปกระวนกระวายไปกับการวัดผลถึงความคุ้มค่าในการใช้เวลาให้มีประโยชน์ มีแค่ผมกับเรื่องราวในหนังสือ มันเติมเต็มผมอย่างบอกไม่ถูก ชีวิตช่างเรียบง่าย และเหมือนผมมีครบทุกอย่างแล้ว

แต่พอมาตอนนี้ อย่าว่าแต่สักบทเลย แค่สัก 5 หน้าสมาธิของผมก็แตกกระเจิงแล้ว อย่างมากที่สุดคือ 10 กว่าหน้าถ้าผมเอาหนังสือเข้าห้องน้ำเพื่อทำธุระส่วนตัวในตอนเช้า และอาจมากกว่านั้นอีกถ้าผมท้องผูกด้วย

แล้วอะไรเป็นสาเหตุที่ทำให้การรวบรวมสมาธิของคนๆนึงถดถอยลง? ผมค่อนข้างมั่นใจ (อย่างมีอคติ) ว่าพฤติกรรมการใช้ชีวิตในโลกออนไลน์คือหนึ่งในสาเหตุหลัก การเสพข่าวสารหรือ content ขนาดสั้นที่ย่อยง่ายวันละหลายชั่วโมงทำให้ความอดทนในการอ่านหนังสือสักเล่มที่ควรจะใช้เวลา 2 ชั่วโมงเป็นอะไรที่นานเกินจะทนไหว ยิ่งถ้าเป็นหนังสือที่ย่อยยากด้วยแล้ว มันจะให้บรรยากาศที่ไม่ต่างอะไรกับการทรมานเลยทีเดียว แม้จะเป็นหนังสือที่ผมอยากอ่านมากๆก็ตาม

อีกอย่างการใช้ชีวิตในโลกออนไลน์มันทำให้เกิดอาการเสพติดได้ เรื่องนี้เราน่าจะรู้กันดีอยู่แล้ว อัลกอริทึมของแพลตฟอร์มต่างๆนั้นออกแบบมาเพื่อช่วงชิงความสนใจจากเรา มันคือภารกิจที่นำมาซึ่งกำไร รวมถึงอีกหลายร้อยสาเหตุที่สามารถหาอ่านได้ตามอินเทอร์เน็ต

ตามมาด้วยอีกสาเหตุ (ที่ผมค้นพบด้วยตัวเอง) คือเรื่องของความรู้สึกที่ไร้ขีดจำกัด ประมาณว่า ในโลกทางกายภาพ เรานั้นช่างแสนเปราะบางและตายง่าย เวลาก็เดินช้าไม่ได้ดั่งใจ ความไม่สมบูรณ์แบบและไม่ได้ดั่งใจของตัวตนในโลกนี้ ทำให้เราอยากหลีกเลี่ยงที่จะเผชิญกับมันตรงๆ รวมทั้งภาระรับผิดชอบที่ชวนให้ขี้เกียจหรือไม่น่าอภิรมณ์ต่างๆมากมาย ซึ่งมักมีให้ทำมากเกินไปเสมอ

กลับกันในโลกออนไลน์ โลกที่ข้อจำกัดต่างๆถูกขจัดออกไป เป็นโลกที่เราเป็นอมตะ (เพราะไม่ได้มีชีวิตอยู่ตั้งแต่แรก) ไม่มีกลางวันหรือกลางคืน เวลาเป็นเพียงแค่หน่วยของการดำเนินจากจุดหนึ่งไปยังจุดหนึ่งที่ไม่ต้องถูกประเมินถึงความคุ้มค่า และเนื่องจากเป็นโลกที่มีบทบาทให้เลือกเล่นมากมาย เราจึงสามารถซักซ้อม, จำลองวิธีการใช้ชีวิตได้เรื่อยๆแบบไม่ต้องคิดให้ปวดหัวว่ามันดีหรือมีคุณค่าพอไหม และเนื่องจากเราสามารถสำรวจหรือมีปฏิสัมพันธ์กับคนในโลกนี้ได้ไม่จำกัด มันจึงก่อร่างเป็นเครือข่ายของความคิดที่ไม่หยุดนิ่ง ที่คอยตรวจสอบและให้รางวัลแก่ผู้ที่ควรค่าแก่การถูกยอมรับอย่างไม่รู้จบ

พอเข้าใจแบบนั้น ผมเลยมีความคิดที่ว่า อยากจะออฟไลน์ให้บ่อยขึ้น..

..แค่สักนิดนึงก็ยังดี

แม้ว่ามันจะฟังดูน่ากลัวพอๆกับการเลิกกินกาแฟ แต่จากประสบการณ์ครั้งล่าสุด มันทำให้ผมมองเห็นถึงความเป็นไปได้ที่น่าสนใจ คือว่า ผมพึ่งไปพักร้อนที่หมู่เกาะสุรินทร์มา แม้ว่าจะจริงๆที่เกาะจะมีสัญญาณ แต่มันก็ไม่ได้เสถียรพอที่จะทำให้การสแกนจ่ายเงินหรือใช้อินเทอร์เน็ตนั่นราบรื่น และด้วยความหงุดหงิด มันทำให้บางครั้งผมก็ปิดเครื่องไปเลยดื้อๆ ถึงแม้มันจะเป็นการออฟไลน์ซึ่งถูกบังคับโดยสถานการณ์ (คล้ายกับตอนเปิดโหมดเครื่องบิน) แต่ก็ต้องยอมรับว่ามันให้เกิดความรู้สึกสงบในใจไม่น้อย

แต่มีสัจธรรมข้อนึงที่ควรระลึกเสมอคือ ความสงบสุขมักอยู่ได้ไม่นาน พอกลับขึ้นฝั่งที่มีสัญญาณแรงเต็มกราฟ ผมก็เลือกที่จะออนไลน์อย่างหนักหน่วงเหมือนเดิม ซึ่งประเดิมด้วยการไถหน้า feed และ reel ไปเรื่อยๆเกือบชั่วโมง ราวกับว่าเป็นการชดเชยกับสภาวะพร่องอินเทอร์เน็ตในช่วง 2–3 วันที่ผ่านมา

ซึ่งก็พอจะเข้าใจได้ว่ามันไม่ง่าย การที่เราเสพติดกับความเป็นไปได้อันไร้ขีดจำกัดไปแล้วนั้น ทำให้ความไม่สะดวกสบายเล็กน้อยในชีวิตประจำวันล้วนเป็นปัญหาไปซะหมด ผมจะต้องทำตัวยังไงขณะที่กำลังยืนรอข้าว 10 นาทีถ้าไม่ไถมือถือ? ซึ่งไอ้ความกระวนกระวายจากการไม่สามารถอยู่นิ่งๆโดยไม่สนใจอะไรได้นั้น มันทำให้ผมต้องยอมรับว่า ด้วยพฤติกรรมการออนไลน์ที่ไม่หยุดหย่อนของตัวได้สะสมเป็นนิสัยที่ซึ่งผมขาดไม่ได้ไปซะแล้ว

แล้วผมทำอะไรได้บ้างหล่ะ? 

#### นี่คือรายการที่ผมพยายามพยายามจะเตือนใจตัวเองให้บ่อยขึ้น

- อยู่อย่างออฟไลน์ — หยุดพักจากการเป็นตัวกระจายข่าวสารและส่งต่อข้อมูล และลองกลับมาเผชิญข้อจำกัดในโลกความจริงดู มันอาจทำให้เราค้นพบช่วงเวลาแห่งความสงบสุขหรือสัมผัสความรู้สึกสนุกแบบเด็กๆอีกครั้ง การได้เต็มที่กับกิจกรรมตรงหน้าอย่างจดจ่อ อดทนกับปัจจุบันที่ดำเนินไปอย่างช้าๆ ยินดีกับพฤติกรรมแปลกๆเพราะอาการอยู่ไม่สุขกำเริบ และยอมรับถึงอัตราเร่งที่แท้จริงของโลกว่า การอ่านหนังสือที่ควรใช้เวลา 2 ชั่วโมงก็ควรจะใช้เวลา 2 ชั่วโมง
- ลบโซเชียลมิเดียออกจากมือถือ —  ซึ่งผมมองว่าเป็นการกระทำที่ไม่ต่างกับการก่อกบฏในยุคสมัยใหม่ แต่กระนั้น ผมยังคงสามารถเข้าสู่ระบบผ่านคอมพิวเตอร์ได้อยู่ แต่ไม่ใช่ด้วยจุดประสงค์เพื่อไถฆ่าเวลา แต่ด้วยจุดประสงค์เพื่ออัปเดตข่าวสารของครอบครัว, เพื่อนๆ และความเป็นไปของสิ่งที่ผมสนใจสัปดาห์ละ 2–3 ครั้ง นั่นก็เพื่อให้ผมสามารถเข้าร่วมวงสนทนากับเพื่อนร่วมงานได้บ้าง
- อย่าไปคิดเยอะ การใช้ชีวิตคือการทดลองส่วนบุคคล — ไม่ต้องไปคิดมากเกี่ยวกับชีวิตที่ดีหรือวิธีการใช้ชีวิตให้คุ้มค่า ตอนนี้ผมมีสิ่งที่คนตายอิจฉา ซึ่งคือโอกาสที่จะทำในสิ่งที่ผมเชื่อและให้คุณค่า ผมเคยดูวิดีโอหรือบทความจำนวนมากเกี่ยวกับความผิดพลาดของคนสูงอายุหรือใกล้ตายว่าความผิดพลาดของพวกเขาคือ การใช้ชีวิตตามคนอื่นมากเกินไป
- เปลี่ยนไปใช้มือถือรุ่นเก่าหรือพวก feature phone แลกกับความไม่สะดวกสบายเล็กๆน้อยๆในการใช้ชีวิต (ไม่น่าจะเวิร์ค)
- ไว้คิดออกแล้วจะมาเขียนเพิ่ม

อย่างไรก็ตาม ผมเลือกที่จะเผยแพร่บทความนี้บนอินเทอร์เน็ต ในสถานที่ที่พลุกพล่านไปด้วยผู้คน นั่นคงทำให้เกิดความย้อนแย้งบางอย่างระหว่างแนวคิดในบทความนี้กับพฤติกรรมในโลกความเป็นจริง จุดมุ่งหมายไม่ใช่การกลับไปใช้ชีวิตแบบยุคกลาง แต่เป็นการรักษาคุณค่าของความเป็นมนุษย์ในยุคแห่งความก้าวหน้านี้ให้กลับสู่สมดุลของตัวคุณเอง

หรือบางที สมดุลที่เหมาะสม อาจเป็นจุดที่เราไม่ต้องคอยบอกคนอื่นว่าชีวิตเราดี?

▋