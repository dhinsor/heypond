---
title: "About me"
navTitle: "About"
description: "สวัสดีครับ ผมปอนด์ Product Designer ที่เกิดจากการเรียนรู้ด้วยตนเอง"
slug: "about"
published: true
order: 1
---

**สวัสดีครับ ผมปอนด์ Product Designer ที่เกิดจากการเรียนรู้ด้วยตนเอง สนใจสิ่งต่างๆที่เป็นจุดตัดระหว่างการออกแบบ, มนุษย์ และเทคโนโลยี รวมถึงพยายามทำความเข้าใจ AI ให้ลึกซึ้งขึ้นผ่านการลงมือทำ ซึ่งหนึ่งในนั้นคือเว็บไซต์ที่คุณกำลังอ่านอยู่นี้**

ปัจจุบันผมทำงานอยู่ที่ Health at Home ในฐานะ Lead Product Designer โดยคอยเปลี่ยน ปัญหา, ความต้องการ และโอกาส ให้กลายเป็น design solution ที่สร้างผลกระทบต่อธุรกิจได้จริง ไปพร้อมๆกับการอำนวยความสะดวกให้กับ designer ในทีมอีก 3 ชีวิต

และก่อนหน้านี้ที่ BlueSeas Enterprise ในฐานะนักออกแบบคนแรกของบริษัท และ Senior UX/UI Designer โดยช่วยวางรากฐานต่างๆให้กับทีม และออกแบบประสบการณ์การใช้งานซอฟแวร์ให้กับลูกค้าองค์กร (B2B) และ หน่วยงานราชการ/รัฐวิสาหกิจ (B2G) โดยเน้นไปที่อุตสาหกรรม Healthcare เป็นหลัก

/images/view-from-the-desk.jpg

ผมใช้เวลาหลายปีเพื่อหาสารัตถะของชีวิตผ่านการเรียนรู้สิ่งใหม่ๆด้วยตนเอง เช่น อ่านหนังสือปริมาณมากเพื่อสมัครเป็นพนักงานร้านหนังสือ, เดินเตร็ดเตร่ในย่านแปลกๆเพื่อเป็นช่างภาพถ่ายสตรีท รวมถึงการพยายามหัดเขียน code และศึกษาเกี่ยวกับศาสตร์ของ UX/UI ผ่านอินเทอร์เน็ต ผลคือ มันทำให้เรื่องเล่าที่ว่าด้วยการเข้าสู่วงการเทคฯทั้งที่ไม่มีใบปริญญา ของผมยังคงสร้างความแปลกใจให้กับคนแปลกหน้าอยู่เสมอๆ

มนุษย์คือสัตว์ที่ยังสร้างไม่เสร็จ หมายความว่า การเรียนรู้และการปรับตัวควรเป็นทักษะที่ถูกนำมาใช้ไปตลอดช่วงชีวิต

ผมชอบอ่านหนังสือ ถ้าจะให้ถูกต้องคือผมชอบซื้อหนังสือเพื่อเก็บไว้อ่านทีหลังมากกว่า ส่วนใหญ่จะเป็นแนวปรัชญา, สารคดี และวรรณกรรมคลาสสิกที่สำนวนไม่เก่าเกินไป ส่วนแนวจิตวิทยาพัฒนาตนเองที่เคยชอบมาก ดูเหมือนว่าจะลดลงแล้ว เพราะอ่านเท่าไหร่ก็พัฒนาไม่ได้สักที

และผมยังชอบเขียนด้วย แม้จะไม่ค่อยมีอะไรเป็นชิ้นเป็นอันเท่าไหร่ หวังว่าเว็บไซต์นี้คงจะเป็นหนึ่งในความพยายามครั้งสุดท้ายเพื่อเผยแพร่แบบร่างที่เกลื่อนเครื่อง และสร้าง commitment ในการเขียนกับผู้อ่านบางคน

และเนื่องจากเวลาส่วนใหญ่ในยามตื่นผมมักนั่งอยู่กับที่ ความพยายามในการทำกิจกรรมขยับร่างกายจึงจำเป็นมากขึ้น เช่น เข้ายิมก่อนเริ่มงาน วิ่ง จัดบ้าน ทำสวน และเล่นกับแมว

---

ผมรู้สึกว่าตัวเองโชคดีที่ได้ทำงานนี้ มันคือสมดุลของความชอบ ความถนัด และความต้องการของตลาด มันทำให้ผมลังเลที่จะรีบเกษียนตัวเองตามแผนที่เคยวางไว้ ซึ่งก็คือการสร้างบ้านอยู่ท่ามกลางหุบเขาและป่าไม้ อาศัยอยู่กับครอบครัว แมว และไก่แจ้อีกจำนวนหนึ่ง ประทังชีวิตด้วยการปลูกปลาเลี้ยงผัก เป็นที่ปรึกษาให้กับเด็กรุ่นใหม่ และเขียนหนังสือเกี่ยวกับจิตวิทยาพัฒนาตนเอง

นั่นคงเป็นอะไรที่ดูไม่ยากเกินไปนัก (ถ้ายังไม่ตายสักก่อน)

▋